{
  "title": "Jézus a tengeren jár",
  "verse": "22 Jézus ezután nyomban kényszerítette tanítványait, hogy szálljanak hajóba, és menjenek át előtte a túlsó partra, amíg ő elbocsátja a sokaságot. 23 De miután elbocsátotta a sokaságot, felment a hegyre magánosan imádkozni. Amikor beesteledett, egyedül volt ott. 24 A hajó pedig már messze eltávolodott a parttól, és a hullámok között hányódott, mert ellenszél volt. 25 A negyedik éjszakai őrváltáskor odament hozzájuk Jézus a tengeren járva. 26 Amikor a tanítványok meglátták, hogy a tengeren jár, megrettentek, azt mondták, hogy kísértet, és ijedtükben felkiáltottak. 27 De Jézus azonnal megszólította őket, és ezt mondta: \"Bízzatok, én vagyok, ne féljetek!\" 28 Péter ekkor így szólt hozzá: \"Uram, ha te vagy, parancsold meg, hogy menjek oda hozzád a vízen.\" 29 Mire ő így szólt: \"Jöjj!\" Péter erre kiszállt a hajóból, elindult a vízen, és Jézus felé ment. 30 Amikor azonban az erős szélre figyelt, megijedt, és amint süllyedni kezdett, felkiáltott: \"Uram, ments meg!\" 31 Jézus azonnal kinyújtotta a kezét, megragadta őt, és ezt mondta neki: \"Kicsinyhitű, miért kételkedtél?\" 32 És amint beszálltak a hajóba, elült a szél. 33 A hajóban levők pedig leborultak előtte, és ezt mondták: \"Valóban Isten Fia vagy!\""
}
